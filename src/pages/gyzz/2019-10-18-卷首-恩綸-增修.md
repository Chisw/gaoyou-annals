---
templateKey: annals-page
title: 卷首 恩綸 增修
vol: vol-00
order: '000050'
date: 2019-10-18T00:00:00.000Z
---

### 乾隆四十五年七月

總督<u>薩載</u>等奏請，山盱五壩酌開一二壩，奉上諭：此亦不得不如此辦理，但下河關係民田，設遇盛漲，亦當慎之又慎，不得已始歸放下河，總之，少放一分，則下河少受一分之累，<u>薩載</u>等當慎重妥辦。欽此。

### 乾隆四十六年六月

總河<u>李奉翰</u>奏請，將車邏、昭關、南關、五里四壩，酌開二壩，奉上諭：五壩全行過水，恐高、寶諸湖水日加增，非車邏、昭關一二壩所能分泄，現在察看形勢，如果宣泄不及，再將南關、五里等壩酌啓一壩，俾河湖之水由范隄各牐歸海，亦不得不然之計，第牐壩泄水過多，下河民田被淹者，更復不少不知，目下水勢已定否？南關一壩尚未開放否？時伏汛難過而秋汛又届正當緊要之時，該督等，務須督率工員，加意防護，毋致疎懈。欽此。

### 乾隆五十年八月

運河水小，奉上諭：<u>薩載</u>、<u>李奉翰</u>以淮揚運河專恃洪澤湖，匯淮抵黃以濟運，而射陽、氾光、甓社、邵伯諸湖之水匯之，應如何籌辦之處，據實以聞。欽此。

### 乾隆五十一年七月

奉上諭：前因黃水盛漲，清水弱小，朕洞悉盈虛消長，知清水必有盛旺之時，會諭令<u>李奉翰</u>等，於高家堰一帶，隄防工段，先事熟籌，慎之又慎，今湖內現已陸續增長，高堰誌椿長有丈餘，果不出朕之所料，該督等更宜時刻留心，應將禦黃東西壩，再加展寬十餘丈，俾清水暢流有力，既可刷滌浮沙，而又不至壅遏生患，方爲妥善，不可膠柱鼓瑟，第拘泥蓄清之說也。

至山盱五壩，雖應堅守，但上年亢旱日久，高、寶諸湖，俱經乾涸，足資容納，朕意若將智、信二壩開放，俾清水宣洩入湖，豫備將來水小時濟運，足資潴蓄，似更有益，該督等相度機，宜酌量辦理，不可固執，亦不可遷就也。欽此。

是月又奉上諭：朕早慮及今年湖水必有盛漲之時，會諭令該督等，將山盱五壩內先開兩壩，以資暢泄，今兩壩已經啓放，過水下游，高、寶諸湖儘可容納，而湖水仍有加長之勢，若再將仁、禮等壩開放，又恐宣洩過多，下河一帶民田受淹，於小民生計亦大有關礙，此數壩駒丁溪、草堰場等口，挑𤀹事務，耑屬於爾監修，爾宜往來親歷，多方經畫，講求源流脈絡，次第興工，督率帶去司官等，務實心任事，毋得怠忽，擾害其司、道、府、㕔、州、縣等官，如有違玩貽誤，及勢豪紳衿，妄行干預，包攬生事，阻撓工程者，指名參奏.𤀹過工程，丈尺用過，夫料數目，造冊畫圖，貼說具奏。爾受玆耑委，竭忠盡力，悉心區處，速竣大工，使海口疏通，水消田墾，烝黎復業，以副朕救民至意，如因循怠忽，虛費財力，責有所歸，爾其慎之。故勅。欽此。

### 康熙二十八年

聖祖仁皇帝南巡，奉上諭：前總河面奏，天長、盱眙、六合等處，雨水俱是，洪澤湖入高郵諸湖，湖水漸溢，田廬往往淹沒。聞土著之民言：天長、盱眙、六合舊有河通江，其形尚存，今若疏𤀹，以分天長、盱眙、六合雨水，及淮河之水，歸之於江，則淮流減而不溢隄岸，不致衝決所注，下河之水亦少而易涸矣。

朕於治河之事，究心年久，所閱治河諸書甚多，黃淮水勢相敵，則清口刷而海口通，淮水弱則黃水倒灌，湖底淤墊，隄勢危而海口塞矣，此乃自古不易之定理，况先年因高家堰衝決灌水，東流無水，倘宣洩過多，清水弱小，不能敵黃，來年恐又有淺阻之虞，不可不早爲慮及也。欽此。

### 乾隆五十六年二月

總河<u>李奉翰</u>奏請山盱五壩，預啓一二壩，奉上諭：此係<u>李奉翰</u>預爲占地步之計，斷不可行，已於摺內批示矣。從前下河一帶，年年被水，田廬淹浸，小民生計可憫，是以<u>高晉</u>任總河時，以謹守五壩爲要，而未思拆清口之束水壩，是以有二牐之決裂也。朕於壬午年南巡，指授機宜，立定水誌，山盱五滾壩非遇盛漲之年，不可啓放，以保下河民廬田畝，上年因五十年春夏亢旱日久，高、寶諸河俱經乾涸，是以令該督河等，酌量情形，或將智、信二壩，酌量啓放，俾清水宣洩入湖，以便將來水小時濟運之用，嗣因湖水盛漲各處，隄工漫溢，經該總河等，將五壩全行啓放泄水，此係萬不得已之計。

本年江南各屬，春夏之間，雖雨水稠密，河湖水勢俱有增長情形，朕意將清口東西兩壩，口門再行拆動，俾湖水東注，暢達歸海，其山盱五壩，仍應謹守。今據<u>李奉翰</u>奏，若預啓二壩後，湖水循序下注，由高、寶諸湖入運歸江，上游自可免驟壅之患，但此雖一時權宜之計，萬一淹及下河，致河水逆流入湖，湖水無從得出，泛溢於興化、鹽城等七縣，此災之所由生也。

治河上策，惟以深𤀹河底，則洪澤湖水直達黃河，七州縣無泛濫之患，民間田產自然涸出，不治其源，徒治下流，終無裨益，今朕親閱下河到海之口，及射陽湖一帶填淤之處，河道、總督所帶効力人員甚多，可作速分委，並力開𤀹蓄積之水，倘能稍洩，亦有益也，至於黃、淮二河交會之口，過於徑直，所以黃水常逆流而入，今宜將黃河南岸，近淮之隄，更迤東長二三里築，令堅固，淮水近河之堤，亦迤東灣曲拓築，使之斜行會流，則黃河之水，不至倒灌入淮矣。再河流不汛急無以刷去河底之沙，朕詳加諮訪，河直則沙自刷，而河自深，宜於清口之西，數曲灣處試行𤀹直，如直𤀹有益，漸將上流曲處，歲加直𤀹，庶幾，黃河之險自除，而河底漸深，洪澤湖之水漸出，七州縣之水患可漸息矣。欽此。

又奉上諭：朕念河道國計，民生攸關，親行巡幸，由運河一帶，以至徐州，迤南黃河，細加看閱，見黃河底高灣多，以致各處受險，至歸仁隄、高家堰、運口等處，見各隄岸愈高，而水愈大，此非水大之故，皆因黃河淤墊甚高，以致節年漫溢，若治河僅築隄防，不將黃河刷深，終屬無益，且運口太直，黃水倒灌，兼之湖水淤墊，以致清水不能暢流，各河與洪澤湖之水，如何能敵黃水，若將清河至惠濟祠埽灣，由北岸挑引，從惠濟祠後入河，而運河再向東斜流入惠濟祠，交匯黃水，自然不倒灌，朕欲將黃河各險工頂溜灣處開直，使水直行刷沙，若黃河刷深一尺，則各河之水淺一尺，深一丈則各河之水淺一丈，如此刷去，久之，水由地中行各壩亦可不用，不但運河無漫溢之虞，而下河淹沒之患，似可永除矣。且攔黃壩灣曲，馬家港窄狹，雖將時家馬頭之口堵築，而淮水不能暢流，山陽南岸韓家莊等處險工，甚屬可虞，今應將清口之西壩臺，添挑水壩，比東壩台加長，包裹清口在內，擇洪澤湖水深之處，開直成河，使湖水流出，黃河灣曲之處，直挑引河，使各險所不得受衝，至於下河見有積水，不得不引出歸海，將串場河、射陽湖、蝦鬚、沙溝一帶挑通，引積水流出歸海，攔黃壩應行拆毀時，家馬頭決口，俟黃水流定，汰黃隄築成之日，再行堵塞，至歸仁隄之建，專爲毛城鋪等處，水漲衝決，於此攔迴，仍歸黃河之意，此隄亦應酌量修築，務必將各州縣水災盡除，方不負朕南巡救民至意，若挑挖引河原有工程，仍照舊令各官修防，不可怠忽，俟引河工竣，黃河歸入故道，再將下河串場河、射陽湖、蝦鬚、沙溝挑𤀹通流，使水歸海。欽此。

又奉上諭：朕昨駐蹕界首，用水平測量河水，比湖水高四尺八寸，湖水似不能越此隄而入運河，但當湖石隄被水汕壞，工程甚屬緊要，著差賢能官員，作速查驗，趕工修理。欽此。

又奉上諭：初六日到清水潭、九里等處測量水平，看得河水與湖水相高二尺三寸九分，此一帶隔湖石隄，關係緊要，宜速行修築，朕再此處步行看工，未見一做工人員，著察明參處，至高郵等處，河水向湖，而流河水似高一尺，乘黃水未深通之前，此等處隄工，雖一丈，不可忽畧，不可不急速儹築，爲此特諭。欽此。

又奉上諭：朕自淮南一路，詳閱河道，測算高郵以上河水，比湖水高四尺八寸，自高郵至邵伯，河水比湖水始見平等，應將高郵以上當湖隄岸，高郵以下河之東隄，俱修築堅固，有月隄處，照舊存留，有應修隄岸，仍照舊隄堅築，至於邵伯地方，因無當湖隄岸，河湖合而為一，不必修築隄岸，聽其流行，高郵東岸之滾水壩、涵洞，俱不必用，將湖水河水俱由芒稻河、人字河引出歸江，入江之口，如有淺處，責令挑深，如此修治，則湖水河水俱歸大江，各河之水既不歸下河，下河自可不必挑𤀹矣。欽此。

又奉上諭：朕巡閱河道，將高郵州之湖與河水比量，河水高四尺餘，夫湖水既低四尺有餘，縱水長一丈，亦不至泛越，則下河之水歸海，而河道湖身皆出其時，作何導𤀹，再行定奪，至於邵伯以南河湖合流，奔江歸海，想不至於衝決其他處河道，朕亦可保無虞，獨黃河工程，尚難決定，相其形勢，當緩圖之。欽此。

又奉上諭：運河東岸，宜再加高加寬其涵洞、滾水壩之舊河身，民間用水灌溉，仍照例開放減水壩，著堵塞堅固，用心防守爲要，至新加隄岸，亦著於帶來官員內，選擇或五十丈，或六十丈，責令加意防守，西隄土石各工，及高家堰工，俱速行修理，下河田地不過一二年可以涸出。欽此。

又奉上諭：黃河灣曲之處，俱應挑挖引河，乘勢取直，高郵州等處運河，越隄灣曲，亦著取直。欽此。

又奉上諭：朕此番南巡，徧閱河工，大約已成功矣。向來黃河水高六尺，淮河水低六尺，不能敵黃，所以常患淤墊，今將六閘堵閉，洪澤湖水高，力能敵黃，則運河不致有倒灌之患，此河工所以能告成也。朕自御極以來，無時不以民生爲念，雖纖悉之事不肯怠忽，今四十餘年矣，四海又安，民生富庶，河工適又告成，辦詔天下，大加恩賚。欽此。

### 康熙三十九年

河道總督<u>張鵬翮</u>奉上諭，引湖水使由人字河、芒稻河入江，朕所見最真，爾必須力行，不可忽也。黃河曲處，挑穵使直，則水流通暢，泥沙不淤，爾宜留心。欽此。

### 康熙四十年

奉上諭：陸漫閘西岸，改築土隄，內外鑲柴，見今錢糧雖省，但蘆葦易致朽爛，不能堅久，二三年後，又致重修，<u>張鵬翮</u>在任，雖可無虞，若<u>張鵬翮</u>離任，或淮黃水漲有危險之處，鑲柴工程朽爛，豈不更難，著將此情節備寫，差員往<u>張鵬翮</u>處，令其確議陳奏。欽此。

### 康熙四十四年

聖祖仁皇帝南巡，奉上諭：河工已經告成，善後方畧，更爲緊要，朕今視臨，閱視修建天妃閘甚當，倘黃水長至五六尺，清水不長，勢弱不能敵黃，黃水自然倒灌，亦必致之理，豈可因此即謂治河失策乎？若遇倒灌，即將天妃閘暫時下板，蓄清水全力敵黃，不過數日，黃水即退，遇糧船過時，即起板開放，若黃水不灌入，不必下板。其惠濟祠一帶，雖建有石工，但運河與黃河只有一線之隄，若黃溜衝刷石工，恐不足恃，可於上下適中之處，相度形勢，修建挑水壩三四處，挑溜開行其王工隄，亦應相度形勢，修建挑水壩，運河東隄保守，最為緊要，隄岸應行加幫高郵迤南湖河水勢相平，界首迤南河水高於湖水，東西兩隄卑薄，應幫修，可量建石工，淮安近城隄岸卑薄之處，亦應相度形勢，修建石工，黃河南岸隄工，關係緊要，應加謹修防。欽此。

又工部奉上諭：方今海宇昇平，惟以安阜黎元爲急，東南要務，莫重於河防，朕數經南巡，指示修築方畧，凡以籌運道、濟民生也，自曩歲兩河先後衝決，而黃流淤墊，繼以高堰唐埂壩，久決未塞，而洪澤湖水直，從決口旁洩，以致淮水力弱，黃水倒灌，全河幾至潰壞，於是分遣廷臣，發帑金數百萬，增築高堰，盡閉六壩，俾淮水全注清口，又特築挑水壩，以逼黃溜，趨向北岸，仍開𤀹陶莊，引河以導黃北流，然後黃水無倒灌之患。四十二年以河工漸可底積，躬親視時，高堰石工尚多未竣，飭令迅速修築，又因仲莊閘，水勢湍急，恐逼黃流倒浸清口，遂命閉仲莊閘，改建楊家莊閘，閘工既成，今年春復往巡閱，比至高堰，見石工仍未完固，舊埽亦多朽塌，諄諭河臣<u>張鵬翮</u>，謂水勢無常，修防宜豫，一有疎忽，則前工盡隳，且甫奏安瀾，旋報衝決，天下其謂之何，<u>張鵬翮</u>猶奏稱，隄工捍禦，可以無虞，迨伏汛，大水驟發，果衝決古溝、唐埂、清水溝等處，淮揚一路田畝被淹者甚眾，今已嚴飭堵塞決口，刻期竣工，朕屢視蒞河干，詳度形勢，當水漲之時，若高堰及運河減水壩不令開放，則隄堰甚爲危險，若開壩宣洩，則閭閻隴畝，必致淹傷。方春水涸，民間盡皆播種，一經夏水驟漲，開壩放流，而所播之種，悉被淹沒，朕心惻然，殊爲不忍，使不設法導流，俾水有所收束，則瀕湖及下河民田，究不免於水患，朕再三籌劃，宜於高堰三壩之下，挑𤀹一河，兩旁築堤，束水入高郵減水壩，下亦挑𤀹一河，兩旁築隄，束水由串場河入白駒、丁溪、草堰等河，淤淺之處，並開𤀹深通，俾之入海，如此則各壩所出之水，不知有涣散衝流之害，又洪澤湖水勢大漲，泗州、盱眙等州縣，俱被水災，應於泗州一帶，受水之地，亦酌量築隄收束，毋令泛濫，則所全於淮安、揚州、鳳陽三郡民生者多矣，此事原於河道，無涉在河官，止知保護河道，不復詳計民生，朕惟民間田畝所繫甚重，宜圖萬全可久之策，築隄束水行之，北河業有成效，則施之南河亦有濟，應從何地築隄，延袤若干里，需費錢幾何，行令江南總督、總漕、總河，江蘇巡撫會同確勘，詳議具奏，爾等即遵諭行，特諭。欽此。

### 康熙四十六年

聖祖仁皇帝南巡，奉上諭：朕自甲子年至今六次南巡，詳觀河形，一年異於一年，治河之道，當看何處關係緊要，便保守何處，不可執一。自古治河皆順水性，爲今之計，但當商酌，使淮水少洩其流，乘水未長時，預爲綢繆，將來水雖大長，必不致於危險，天然壩一帶，舊有河形，當挑𤀹此河，酌量可容糧艘，建立閘座，水小則閉閘，蓄湖水以敵黃，水大則開閘，使之暢流，一面由武家墩通至運河，一面通至高郵湖，則商民船隻，皆得長行，似爲永久利益。欽此。

又奉上諭：古今治河形勢不同，舊時常患清水不足以敵黃水，每有黃水倒灌之虞，今清水敵黃有餘，運河清水甚大，反流入高郵湖，設高郵湖水長溢入運河，則運河東隄受險，少有疎虞，雖堵塞不難，而民生田廬不可問矣，應加謹防護，以保無虞。清口湖水七分敵黃，三分濟運，今應將大墩分水處西岸草壩，再加寬大挑，清水多出黃河一分，少入運河一分，則運河東隄不致受險，又於蔣家壩開河建閘，引水由人字河、芒稻河下江，由下河及廟灣等處入海，不惟洪澤湖之水可以宣洩，而盱眙、泗州積水田地，亦漸次涸出，水小則下板蓄水敵黃，水大則啓板洩水，且便於商民舟楫往來，其祥符閘口門甚窄，趁此黃水不甚高之時，委幹員將歸仁、安仁、利仁三閘改寬洩水，則徐州一帶民田可無淹沒之虞。欽此。

### 雍正八年

世宗憲皇帝特降諭旨，以治河之道，惟有使黃水暢流，無所壅滯，則永慶安瀾，然欲使黃水無所壅滯，必須保固高堰隄工，使清水力能敵黃，且以助其暢流之勢，則河工可以永遠無虞，發戶部帑金一百萬兩，將隄工險要之所及單薄之處，俱加修石工，務令堅固高厚，以爲久遠之計。欽此。

### 乾隆十六年

皇上聖駕南巡，四月初十日內閣奉上諭：洪澤湖上承清、淮、泗、潁諸水，匯爲巨浸，所恃以保障者，惟高堰一隄，天然壩乃其尾閭，伏秋盛漲輒開此壩洩之，而下游諸州縣胥被其患，冬月清水勢弱，不能刷黃，往往濁流倒灌在下游居民深


P157

---

牐 氾 潴 㕔 墾 効 蹕 纖 賚 嚴
憲