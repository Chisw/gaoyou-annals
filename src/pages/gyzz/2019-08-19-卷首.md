---
templateKey: annals-page
title: 卷首
vol: vol-00
order: '000030'
date: 2019-08-19T00:00:00.000Z
---

### 恩綸

#### 康熙二十三年

聖祖仁皇帝南巡，奉上諭：朕車駕南巡，省民疾苦，路經高郵寶應等處，見民間廬舍田疇被水淹沒，朕心深爲軫念，詢問其故，具悉梗概，寶、高等處，湖水下流，原有海口，以年久沙淤，遂至壅塞，今將入海，故道𤀹治通深，可免水患。自是往還，每念及此，不忍於懷，此一方生靈必圖拯濟安全，咸使得所始，稱朕意遣官往被水災州縣，逐一詳勘，於旬日覆奏，務期濟民除患，縱多經費，在所不惜。 欽此。

又奉上諭：朕觀高家堰，地勢高於寶應、高郵諸水數倍，前人於此作石堤障水，實爲淮陽屏蔽，且使洪澤湖於淮水并力，敵黃衝刷淤沙，關係最重，今高家堰舊卩，及周家橋翟壩修築雖久，仍需歲歲防護，不可輕視，以隳前功。 欽此。

#### 康熙二十四年

按察使于成龍奉勅：玆以海口關係運河下流，特命爾督理高、寶等處下河事務，管轄附近所屬海口州縣等處，地方車路等河，并串場河：白駒、丁溪、草堰場等口，逐一確勘，挑𤀹深濶，使高郵等州縣減水壩一帶運河水口，引流入海，仍撫綏黎民，勤宣德意，約束衙門，官吏胥役，恪遵法紀，勿致作弊，生事嚴飭。所屬海口，有司等官，各循職掌，勿使糜費錢糧，怠弛曠廢，一應海口，俱宜善加挑𤀹，毋令沙土淤淺，以致水勢漲漫，淹沒民間廬舍田疇。其挑河一切事宜，并應設官，分任之處，均申詳總河，具題定奪，勅中開載未盡，應行事務，爾悉申詳總河，題請遵行，歲終將所修工程，及支用錢糧細數，一并造冊，轉報總河，題銷仍聽總河，節制爾應，玆委任須持廉秉公，精心殫力，俾水患永除，民復舊業，惟爾之功，如或執抝乖張，因循冒破，殃民誤國，責有所歸，爾其愼之，故勅。 欽此。

---

廬 疇 爲 壅 𤀹 衝 隳 勅 濶 減
嚴 飭 抝 愼

- 2018/08/19 545 字
