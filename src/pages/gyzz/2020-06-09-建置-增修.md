---
templateKey: annals-page
title: 建置 增修
vol: vol-01
order: '010050'
date: 2020-06-09T00:00:00.000Z
---

### 城池

#### 城內市河

歲久淤墊，嘉慶十三年，知州<u>蕭瑾</u>倡捐挑濬。

#### 南濯衣河、北濯衣河

二河淤塞尤甚，嘉慶十三年，知州<u>蕭瑾</u>倡捐挑濬，知州<u>馮馨</u>續捐撈淺；十四年，知州<u>馮馨</u>復倡捐大挑，並於河尾開挖新河，使兩河接連，匯歸東門弔橋下，城壕由城北注入水關，水流通暢。又因河易停淤，歲須挑濬，勘定段落，分工存案<sub>兩濯衣河上段學田書院普育堂三處董事督挑其南濯衣尾段九十六丈，圍戶<u>陳有</u>等承挑；中段新河一百二十一丈，佃戶<u>李錦</u>等承挑；北濯衣尾段一百一十九丈，圍戶<u>年永壽</u>等承挑。取結者爲定案。東北城壕爲兩濯衣河下流，嘉慶十四年，知州<u>馮馨</u>捐挑</sub>。

嘉慶十八年冬，知州<u>馮馨</u>修理南、北門官廳各三間，重建東西門官廳各三間，並北門屏房三間，四角窩鋪四間，其城垜、城門、水關一律修整。

#### 萬壽宮

在百歲巷東南，嘉慶十四年恭建，皇上五旬萬壽，知州<u>馮馨</u>倡率紳士捐輪恭建，嵩呼朝賀，規制煥然。計朝南正殿三間，東西內朝房十間，二宮門三間，東西更衣室廳六間，東西外朝房六間，頭宮門三間，東西卡房二間，照牆一座。又建萬壽庵三間，大門一間，廚房一間，庫房一間，土地祠一間，選僧住持，敬謹看守，又斷撥承天寺東房五總四里徐公莊田三十五畝，又夏遂圍施送仁一鋪，市房二間，永歸僧庵供奉香火<sub>其所捐買民間空地，各契據俱存卷備查</sub>。其年冬十一月，知州<u>馮馨</u>又謹撰《新建萬壽宮頌》一章，立石內朝房壁間，以昭誠敬<sub>全文詳藝文志</sub>。

### 公署

#### 州署

歲久失修，嘉慶十四年，知州<u>馮馨</u>捐廉大修，又於大門內捐買民房改建，民壯上宿及存貯器械房五間，又內署後樓東新建廂房六間；十六年，在東花廳南添建板串房三間；十七年，在器械房旁又添置軍轎長宿房三間。

#### 州同署

年久傾圮，基地多佔爲民居，歷任州同皆僦居民房。嘉慶十四年，知州<u>馮馨</u>清除基地，州同沈清借廉興修，改建大門一間，朝東大堂三間，朝西書房三間，朝北書房三間，又撥給州署大堂側廊房，改建二門一間，朝南堂屋三間，朝北廚房二間，朝東披屋一間，朝南廂房三間，朝東平屋一間。

#### 揚河通判署

嘉慶十四年，通判<u>繆元淳</u>捐修。

#### 碑亭

戒石亭，在州署正堂甬道中。

#### 倉厫

常平倉，在州治南市河西，見前志，計房六十間。乾隆五十年，知州<u>楊宜崙</u>重修。

社倉，城鄉計五處，見前志。乾隆四十八年，又於五倉外改設總倉一處，未用旋廢。

### 驛

皇華廳，在南門外，見前志。嘉慶十四年，知州<u>馮馨</u>因地身低窪，捐廉拆建，加高四尺，又添建差房三間。

### 書院

乾隆五十年，知州<u>班濟泰</u>撥用存典錢一千二百串，買<u>韓榮登</u>二總七里三洋河田八十三畝，市房三十八間。

乾隆五十五年，知州<u>吳瑍</u>撥用存典錢一千八百串，買鹽商<u>程振岐</u>六總七八兩里田三百四十二畝<sub>前存典錢用訖無存</sub>。

近年更定規條<u>附後</u>

每年經費因添置田畝錢米，俱照舊加增，舊完錢糧三十八兩九錢二分七釐，今增銀十五兩九錢五分九釐，共完銀五十四兩八錢八分六釐，舊完漕米九石六斗七升十合，今增米二石七斗五升四合，共完米十二石四斗三升。

前志肆業生員三十名，每名月給膏火銀一兩八錢，童生二十名，每名月給膏火銀九錢，後因經費不敷，生員二十五名月給膏火銀一兩二錢，童生十五名月給膏火銀六錢。嘉慶十三年，知州<u>陳觀國</u>甄別生、童，分為內、外二課，以銀易錢。內課生員二十名，月給膏火錢一千二百文，外課生員十名，月給膏火錢六百文，內課童生十名，月給膏火錢六百文，外課童生十名，月給膏火錢四百文。十四年，知州<u>馮馨</u>增添內課生員五名，外課生員十名，內課童生五名，外課童生五名，計內課生員二十五名，外課生員二十名，內課童生十五名，外課童生十五名。附課無額，亦無膏火，皆以接連三次名次優劣爲升降之格。每課飯食、卷格、優獎、花紅，照前均有加增，各役名數工食錢文，仍照舊例，詳定規條存案。

武廟香火，長生庵歲修殿宇，及僧道柴米東衣，舊有撥給銀米，在董事處支取。乾隆五十七年，前知州<u>曹廷奎</u>同紳士<u>顧問</u>等，議撥廟側市房、禪心墳側田給僧收租，毋庸董事支給銀米，未經詳定。至嘉慶十六年，知州<u>馮馨</u>始詳明各憲，長生庵乃前僧禪心苦志募建，將廟側市房十二間二總七里三洋河田八十畝，照前議改撥歸庵，聽僧召佃，爲修理殿宇、神前香火及禪心墳墓祭掃之資，其餘爲住持柴米冬衣之費，奉文批准，立案勒石，以垂永久。

### 壇祠

#### 節孝祠

在中市橋北大街，見前志。乾隆五十四年，後裔<u>孫華</u>、<u>鄭準</u>等捐修。整門樓增拓正堂後簷二尺許。嘉慶三年，後裔<u>李兆詵</u>、<u>沈福</u>等稟州，仿照忠義祠，例歸學田董事修理，詳准歲修錢二千文，大修另議。

#### 三公祠

在城北太五鋪康澤矦廟旁，正屋三間，門樓一座，並附祀七賢及葉太守於祠內次室。嘉慶二十年九月，揚河通判<u>張棟</u>會同知州<u>馮馨</u>建案，三公、七賢、葉太守皆有功德於玆土。明總督<u>吳公桂芳</u>築高郵東西二堤，以蓄湖水，開黃河故道，以廣入海路。總河<u>劉公東星</u>因界首湖河祗一線土堤之隔，屢遭水患，公議建越河，以奠民居。管河判官<u>羅公文翰</u>治運隄，水決溺於清水潭。<u>劉公向祀</u>、界首鎮<u>吳羅</u>二公祠久廢，僅祀三元閣上。七賢詞向在揚河通判署，西祀明巡撫前南河工部制使分司<u>徐公標</u>、太常寺卿前工部制使分司<u>彭公期生</u>。

又<u>皇公曰謹</u>、<u>李公之藻</u>、<u>何公慶元</u>、<u>徐公待聘</u>、<u>葉公應震</u>，皆官南河工部制使分司，皆清廉，有功德於地方，祠久廢。

又宋太守<u>葉公秀發</u>前以承議郎知高郵軍事，嘗建石埭於新開河旁，以疏水勢，祠向在州治北八十里樊良溪上，亦久廢。玆特擇地合建三公祠，春秋舉行祀典，並附祀七賢、葉太守，以昭妥侑，以垂永久，撰碑勒石，置諸祠壁，碑記詳藝文志。

### 公所

#### 普濟堂

在中市橋南大街東，見前志。

嘉慶十四年，邑人<u>夏味堂</u>、<u>秦鏞</u>、<u>茆豫</u>立重修，放藥廳三間，配藥房三間，堆藥房三間，藥王殿三間，董事房六間，朝南厫房七間。

#### 育嬰堂

在普濟堂北，見前志。

嘉慶十四年，邑人<u>夏味堂</u>、<u>秦鏞</u>、<u>茆豫</u>立重修。

新增田畝 附

嘉慶四年，三總五里，陳趙氏施送田六十畝。

嘉慶十四年，知州<u>馮馨</u>斷撥十王廟，五總七里，薛柏莊熟田六十八畝，草田一百八十畝，又准邨民<u>單湯平</u>等，呈撥入五總七里淨度庵熟田三十七畝，屋基寬長各六丈，又准<u>茆賈氏</u>施送五總三里田十畝。

嘉慶二十年，知州<u>馮馨</u>斷撥安樂寺二總一里田七十畝、二總二里田四十五畝、二總三里田七十畝、二總五里田三百七十四畝半、二總八里田二十一畝半、坐落寶應王家營田四十畝，共計熟田七百零一畝、草田二百九十畝，通詳立案，業各上憲批詳定案札飭遵照歸堂經理收租。

總理<u>夏味堂</u>現行育嬰堂規條十則

● 乳婦錢米定以朔望給發。

● 乳婦帳蓆蕉扇於五月散給，棉被於九月散給，嬰兒棉衣裙褲俱於九月散給，血嬰大小布灰袋、小褂、棉夾衣到時即散給，溽濕熏蒼术冬寒給糠火其朔望驗嬰，夏則辰初，冬則巳初，均勿衍期。

● 一婦止領一嬰，向例內堂三十二房，後降至十八房，益以外堂二十餘房而止，今已八十房。然猶不可拘成數，增嬰則增乳婦，以內堂爲主，其不顧入內者，聽作外堂，斷不令兼育二嬰。

● 朔望嬰兒總理董事必逐名細驗乳婦之勤者獎之，惰者督之，乳少貽誤者逐之，必不姑容以博卹貧之虛名，招害嬰之隱罰。

● 董事勢難常處堂內，令聘端慈奉善者，使之坐堂，並其內眷偕入。坐堂者逐日稽查外堂嬰兒衣乳、疾病、故嬰掩埋、乳婦勤惰，及驗發藥餌，其內眷親視嬰兒繃洗、喂糕、灌藥、漿洗、裁補等事，月送修金三兩，但得人最難，如不得其人，寧缺毋濫。

● 乳婦之夫不准入內住宿，每日定更後，坐堂人親率門役，逐號查點，二門上鎖，倘有不遵者，立即並本婦逐出。惟臘月廿四日以後，正月十八日以前，暫許時節完聚。

● 外堂乳婦，各給腰牌，註明夫名、住址、鄰佑及己嬰男女年歲，堂嬰頂發箕斗如嬰兒貽悞，或嬰故頂冒，即帶本夫送官責懲。

● 門役打掃潔淨，常川在堂，不得擅離，不得需索乳婦規費。

● 內堂號房最患潮濕，夏日內外陽溝必須理通，無使積水。

● 女嬰至四五歲，應擇清白之家，廳其領去爲女爲媳。第一不可墮落娼戶，第二不可淪爲婢女，此終身良賤，關頭董事必須盡心查訪。

同學公議，實有裨益者，復載於後。

邑廩生<u>謝汝霖</u>稟前蕭牧堂規<sub>說與前同者不載</sub>

● 選舉董事，務照州志定例，合邑紳衿，恭請州主登明倫堂，公舉殷實端廉之士，一紳總理，二衿董事，毋許濫舉貧士，及公議未協者，其更換必遵三年定例，既不至，如傳舍苟完，亦不至以歷久滋弊，此正本清源第一義也。

● 董事務著親信女眷，進堂督令乳婦，早晚繃洗嬰孩，驗看乳婦乳汁，勿使饑寒飽餓之不均。或董事不能親自坐堂，亦必置備修金，延請正直無私之人，坐堂代查，方免有名無實。

● 乳婦每名止領一嬰，方可無悞。向來有以一乳婦而加二三嬰者，立視其死而已，此後務須廣募乳婦，切勿加嬰，以坑性命<sub>此條不厭復載者，俾董事觸目警心也</sub>。

● 號房屋宇，門窻務期完固，冬被夏帳，務合無缺，嬰孩褓被，務須兩條，繃布務須兩套，以便更換，雨天烘具糠火畢備。坐堂者稽查周密，方免寒暑燥濕之侵，不致嬰孩生病。

● 本堂豐年，無須司月董事，倘遇旱潦，歉歲舉報，十二司月，勸襄善舉，然人心不齊，未必應期樂赴，而乳婦嬰孩難容，一朝缺乏，其司月未到之時，司年须逐日墊放工食，不可缺悞。

● 坐堂之人，務任勞任怨，嚴查剔弊，親督堂役，早晚封鎖門戶，禁止閒雜人等進堂徃來，以及堂役需索陋費、借錢、滾剝等弊，其施捨藥餌，亦須坐堂給發，不得影射糜廢，如坐堂徇情容隱，察出更換。

邑生<u>宋客</u>、<u>周管</u>見錄<sub>說與前同者不載</sub>

● 住堂內眷於每日巡查各房外，寒夜深秋，不拘日期，於三更時巡行各房，窗外一次如有啼嬰，即呼乳婦詰問，恐東嬰兒於被外也。

● 乳婦食米須得足三交，不可以脫粟相遺，蓋乳婦之甘苦，即嬰兒之肥瘦，不得吝此米色也。

● 乳婦工錢，須用全足，不可疏忽，使家僕門役私扣底串及攬鉛小錢。

● 血嬰包裹，必須新製，其已四五月者，近肉必須新布棉衣，無論新舊，必概用新花蓋舊花半觔，不及新花四兩，況嬰兒皮嫩，舊花板硬，既不能暖，又且傷皮。

● 男嬰六歲以上，即附近從師。其質性聰穎者，十歲以上交義學教督之。質純者，使習生涯。其下者，使作負販可也。

要而論之嬰兒之苦樂在乳婦，乳婦之勤怠在董事，廉以裕其資，慈以造其命，勤以副其實，耐以治其煩，四者皆備，是爲賢董事，不然則能了門面足矣，豈能復計三年以後哉。嗟乎，無四年董事之例，是以有三年必死之嬰，但人皆爲子孫計千年，何難爲堂嬰計十年乎，亦在爲董事者之心以生之而已。

#### 同善會館

在北門月城內，見前志。乾隆五十六年，邑人<u>夏味堂</u>等，稟州於舊書院房屋中，撥田平房三間，樓房六間，歸入會內，又偕邑人<u>王來玉</u>、<u>王介睂</u>建設義學，曰書堂。

#### 養濟院

在南市橋西大街，見前志。歲久傾圮，嘉慶九年，邑人<u>謝汝霖</u>稟請知州<u>孫源潮</u>捐廉修整。
