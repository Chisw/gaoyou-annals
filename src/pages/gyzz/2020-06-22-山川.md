---
templateKey: annals-page
title: 山川
vol: vol-01
order: '010060'
date: 2020-06-22T12:00:00.000Z
---

### 山

岡、衝、坂、墪、垜附

■ 神居山。在州治西六十里新安村，高二十五丈，周十五里，石山載土，又以其形類土字，一名土山，南接橫治等山。郵城之地，自此發脉，蓋一郡之鎮也。《輿地廣記》云<u>晉謝安</u>曾煉丹於此。《宋志》云<u>南齊亘公</u>结庵此山，煉丹種藥，歲久仙去，石井石臼猶存，井大可五尺深倍之。一名石塘，水清冽，大旱不竭，山有排牙石，以數計之，雖智巧者莫能得其數，頂有爽氣，每二八月間則見，見時山上望五十里外如鏡，行人隱約可辨，城中西塔層級宛然。俗傳是山爲淮南眾山之母，三月三日，遠近朝山，香煙極盛。宋<u>陳造</u>、國朝<u>李瀅</u>並有詩，見藝文志。

■ 箕山。在州治東三里焦里村，今惟土阜存焉。明<u>王達善</u>詩甓社水清，那有社箕山，名重郤無山。

■ 東山。在城東北隅，高五丈，文遊台居其巔，五嶽行宮列其下。明邑人<u>張綖</u>有詩見藝文志。

■ 胭脂山。在城內州治南。上種桃杏，春雨，水流盡紫，故名。邑人<u>蘇大睂</u>構居其上，讀書教子，易名焉。知江都<u>杜乘</u>有記，今土阜如故而桃杏無存。

■ 黄泥岡。城西五十里，在新安東村。

■ 蕭陵岡。城北九十里，在臨澤鎮後。

<sub>龍崗。入天長縣，不載。</sub>

■ 貓兒衝。城西四十五里，在新安西村。

■ 馬家衝。城西五十里，在沛城西村。

■ 包家衝。

■ 董家坂。城西南六十里，神居山南。

■ 岡子坂。城西七十里，在平阿西村。

■ 狀元墩。在州署東，文昌閣後。

■ 武安墩。城西南二十五里，武安湖濱曹莊嘴旁，相連有四五墩，大者高五六丈，週圍數十畝，小者亦高三四丈，圍數畝。明邑人<u>張綖</u>有詩，見藝文志。

■ 周邶墩。城東南二十里，城子河邊。高一丈餘，大六十餘畝。

■ 匾墩。在武安湖中，週五十餘畝，爲漁舟棲泊之所，又名獺貓洲。湖水雖極大，亦不沈沒，上爲高郵衛屯田，俗呼爲大墩頭。

■ 七星墩。在西南二城門外，相連有十餘墩，形如貫珠，蓋郵城之護沙也。連因水患，河堤衝決，脩工者利其取土近，便掘挖殆盡。近水者又爲湖波吞嚙矣。

■ 柏家墩。城南十五里。

■ 雞鳴墩。在城西三十五里，爲湖西諸集要道。康熙元年，義民<u>楊文實</u>、<u>吳自洪</u>、<u>吳起鯤</u>等，建息浪庵，接待往來風雨，夜暮得以棲止。

■ 梁家墩。城西二十五里，在雞鳴墩東，渡湖者可以停泊。

■ 自來墩。在城西三十里，沛城村。

■ 草鞋墩。在城西二十五里，夾溝口。

■ 臺范墩。在城西北一百一十里，界盱眙縣界。

■ 朱家墩。在城北九里。

■ 角墩。在城東北，有南北二墩，南角墩去城二十五里，北角墩去城三十里。

■ 伏潛墩。在城北三十里，馬奔莊旁。

■ 向家垜。在城東二里。

■ 三垜。在城東四十五里。

■ 虎垜。在城東南三十里。

■ 桑子垜。在城東北三十五里。

■ 荻垜。在城東北四十五里。

■ 遺珠垜。在城東北三十里。

■ 柘垜。在城東五十里。

■ 甘垜。在城東北五十里，三垜東。

■ 陶垜。在城東北五十五里。

■ 官垜。在城東南。官垜去城五十里。北官垜去城六十里。

■ 花垜。在城東北五十五里。

■ 段垜。在城東北五十里。

<sub>按：以上十二垜，皆在北下河地方。北下河地勢卑下，凡有基址嶐然而起者，即以垜名，其上遂成聚落。垜之大者，居民千家，小亦不下二三十家。昔以頻年水患，屋廬飄蕩，人戶流移，今雖民氣已復，而撫綏安定，仍有厚望焉。</sub>

■ 操軍壩。在城西南四十里。

### 川

各河、湖、溪、蕩、潭、灣、溝、港、塘

■ 運河。亦名官河，詳河渠志。

■ 康濟河。在城北亘四十餘里，即今運河之半。明孝宗時，侍郎<u>白昂築</u>、大學士<u>劉健</u>有記，詳河渠志。

■ 閘河。即運鹽河，也亦名東河。在州治北，詳河渠志。

■ 白塔河。在嶽廟東南，北通運鹽河，南抵焦里村。

■ 城子河。自南門館驛後起，東抵各鹽場。宋文丞相指南錄後序云行城子河即此地。

■ 北城子河。在州治東，起自南河頭，至十里尖，與城子河合。

■ 淤溪河。在州治東南，通淥洋河湖，西抵運河堤。

■ 人字河。在二溝東南，通運鹽河，北通橫京河。

■ 橫京河。在州治東北七十里義興村，東通興化縣，西注射陽湖。

■ 山陽河。在州治東四十五里，南通樊㲼鎮，接甘泉、泰州界，北自三垜橋口入射陽湖，連淮安山陽界。隋開皇七年，揚州開山陽瀆，以通漕運，即此。

■ 寶帶河。在州治東，三垜鎮前。

■ 郭家河。在州治北，看花洞下。

■ 馬霓河。在州治北，界首鎮下。

■ 趙家河。在州治北，山洋河羅家圈東。

■ 楊家河。在城西六十里。

■ 殷家河。在菱塘橋西。

■ 秦蘭河。在州治西六十里，自冶山發源，入武安新開等湖，其河接連天長縣界，至秦蘭鎮大橋以北，俱隸高郵境內。

<sub>按：以上諸河，水利源委，並詳河渠志，其小僻河港，不悉載。</sub>

■ 新開湖。在州治西北三里，其水東南俱通運河，北連氾光白馬，通洪澤湖，久雨則漲，旱亦不涸。凡天長以東，諸水盡匯此湖。湖之長濶一百五十餘里，洪濤洶湧，舟行者恆苦覆溺亡，蓋境內之一險也。各詩俱見藝文志。又設救生船，事見風俗門。又按《山堂考索》云：“淮東川澤之國，凡小洲大渚，水勢環繞，人所不到之地，皆水寨也。自老鸛、新開諸湖而言，凡四十餘處而相通之寨，凡九每一寨置寨宮一員，令借補資秩，爲之主宰，一寨置一寨將，令繫省特差，爲之提督。南宋之所以守淮者如此，其實恃新開等湖以爲之險也。”

■ 甓社湖。在州治西三十里，通鵞兒白湖，有孫莘老見珠，事詳見古蹟志，各詩賦見藝文志。

■ 平阿湖。在州治西八十里，通天長縣桐城河。

■ 三湖。在州治西五里。《繫年錄》云：“承楚相距有樊良等三湖，綿亘三百里。宋紹興初，有<u>張榮</u>者，聚眾擊敵於此，大抵即新開、甓社，而樊良據其中耳。”

■ 五湖。在州治西六十里平阿東村，通天長縣桐城河。<u>蔣之奇</u>詩云：“三十六湖水所潴大者爲五湖。”

■ 珠湖。在州治西七十里，通五湖。

■ 張良湖。在州治北二十里，通七里湖。

■ 石臼湖。在州治西北五十里，通甓社湖。

■ 姜里湖。在州治西五十里，通塘下湖。

■ 七里湖。在州治西北十七里，東抵運河，西通鵞兒白湖。明<u>沈起鵬</u>有詩，見藝文志。

■ 鵞兒白湖。在州治西二十里，通張良湖。

■ 武安湖。在州治西南三十里，通張良湖。

■ 塘下湖。在州治西四十里，通甓社湖。

■ 淥洋湖。在州治南三十里，通小涇溝，西南接艾陵湖，半屬甘泉。

按：《水經註》作“陸蕩湖”，邑人<u>顧天益</u>讀書於此，舊有良陂精舍，<u>毛一駿</u>有詩，見藝文志。

■ 仲村湖。在州治東北六十里，通龜潭湖。

■ 龜潭湖。在州治東北九十里，通海陵溪。宋<u>張榮</u>拒敵，積茭爲城，即此地。並見三湖下。

■ 郭真湖。在州治東北一百四十里中臨村，通鹽城縣。

<sub>河舊志引東漢《郡國志》射陽，故屬臨淮，有博支湖，恐博支悞爲郭真，考射陽地屬寶應縣，今寶應志有博支湖在縣東南九十里，若云郭真爲博支之訛，則此湖非屬郵矣。博支與郭真恐是二名。</sub>

<sub>又按：郭真湖在時堡西，或與寶邑接壤，姑闕疑，以俟再考。</sub>

<sub>舊志云：“城西各湖，原以受天長、六合七十二澗之水，其云某通某者，昔日未嘗一片汪洋也，自上流淮水，下注諸湖，遂化爲一湖矣，始以橫溢，而上河受其殃，既以開壩，而下河罹其害，此所以屢遭水患也。”</sub>

按舊志云之論韙矣，然今昔畢宜則猶有未盡者，昔之湖猶可容納也，今則湖身日就淤墊矣。昔雖受湖之害，然淥洋、龜潭等湖可以灌輸溝洫，城西諸湖從萬家塘、杭家嘴等處可以引入閘河，猶用以濟旱地也，今則淥洋等湖，既半就乾涸，運河日墊日高，設遇乾旱，並不能引西湖一勺之水以溉潤民田矣，因時以爲調劑，非司牧者之責歟。

■ 石梁溪。在州治西北，自天長縣發源，入新開湖。

■ 平阿溪。在州治西，自天長縣發源，入五湖。

■ 樊良溪。在州治北，自天長流入珠湖，即古之樊良湖。按：《初學記》云：“山陽郡有樊良、射陽湖、津湖。”今樊良湖在郵境，射陽、津湖在寶境，想在秦時，俱屬山陽郡也。

■ 海陵溪。高郵、興化、寶應俱有其實一也，在郵境者，西入射陽湖，東北通興化縣。

■ 馬家蕩。在州治西北三十里黃林村，東通新開湖，南連葑地，北抵陸田。

■ 黃林蕩。在州治西北三十五里，東通馬家蕩，南連葑地，北抵陸田。

■ 聶里蕩。在州治西三十里沛城村。南通七里湖，東至新開湖，北繞沛城村。

■ 三里蕩。在城西七里。

■ 抆兒蕩。在城西三里新溝口。

■ 羊馬兒蕩。在州治東北一十五里故縣村，東北入海陵溪，西通賣菜港。

■ 時家蕩。

■ 秦家蕩。

■ 張家蕩。

■ 魚池網蕩。

■ 沙母蕩。在城東北四十五里。

■ 草蕩。自羊馬蕩以下，七蕩相連。

■ 井子蕩。在城東北三十五里。

■ 南陽蕩。在城東北。

■ 曲潭。在州治東三十里，三溝鋪東。

■ 司徒潭。在州治東北四十五里。

■ 花師潭。在州治北十里，故縣村運河堤旁。

■ 清水潭。在州治北二十里，運河堤旁，地勢低窪，當河、淮下流之衝，屢築屢決。康熙三十五年，改建石工，始爲完固，詳見河渠志。

■ 丁家灣。在州治東門外一里。

■ 曹家灣。在州治西南十五里。康熙六十一年，知州<u>張德盛</u>挑濬。

■ 父子灣。在州治北二十五里。

■ 落帆灣。在州治北二十五里。

■ 白水灣。在州治東北八十里。

■ 張家溝。一在州治北三十里，通新開湖。一在州治東二十八里，通淥洋湖。

■ 陸漫溝。在州治北四十里，俗名陸安溝。

■ 子嬰溝。在州治北六十里。康熙六十年，知州<u>張德盛</u>挑濬至臨澤，出蕩口。

■ 廬山溝。在州治東北九十里。

■ 子涇溝。在州治東北一百里，東注射陽湖。

■ 小京溝。在州治東南六十里，南通淥洋湖。

■ 柳溝。在州治西北，通平阿溪。

■ 觀溝。在州治西北四十里，東接聶里、黃林諸蕩。

■ 官溝。在州治東五十里，南通運鹽河，北下海陵溪。

■ 第一溝。在州治東二十里，南通運鹽河，北下海陵溪。

■ 第二溝。在州治東三十里，南通運鹽河，北下海陵溪。

■ 第三溝。在州治東四十里，南通運鹽河，北下海陵溪。

■ 拗溝。在州治西北一十三里，南入新開湖。

■ 展溝。在州治西北九十里，南屬郵境，北屬寶應。

■ 戴家溝。在州治西南四里。

■ 新溝。在州治西十里，東南抵運河，西接塘下湖，即河皂兒，此河約長十里，最便往來，現今挑濬。

■ 夾溝。在州治西二十里，昔人開築，以避武安湖曹莊嘴風浪之險者，又有北夾溝，在黃林中村，其鎮西屬泗州衛，東屬高郵。

■ 香溝。在州治東南六里。

■ 菱絲溝。在州治東二十五里公田村。

■ 淥洋溝。即鍾家溝，在菱絲溝旁。

■ 葑蕩溝。在州治東三十里。

■ 大涇溝。在州治東四十里。

■ 小涇溝。在州治東四十五里。

■ 豆子溝。在州治東南。

■ 郁家溝。在州治東北十里。

■ 斗門溝。在州治北十五里。

■ 胭脂溝。在州治東北臨澤鎮。

■ 養老溝。在州治東北。

■ 盤林溝。在州治東北。

■ 蛇背溝。在趙家河旁。

■ 燒香港。一在州治西北十里，通鵞兒白湖。一在州治東二里，南接城子河，北抵運鹽河，西入廟橋，皆以便東嶽行宮之燒香者，故名。按：宋南渡後，畫淮爲守，燒香者不得之泰山，皆來高郵東嶽行宮，應《武嶽廟記》雲：“自浙江以西，淮堧以東，來者肩摩袂接，旁午道途，而此邦嶽廟之盛甲於天下者是也。”

■ 賣菜港。在州治北九里，北通花師潭。

■ 曹家港。在州治北七十五里。

■ 南沙港。在州治東北。

■ 馬踏港。在州治東北七十里，東通海陵溪，西入射陽湖。

■ 茅塘港。在州治西十五里。雍正二年，知州<u>張德盛</u>挑濬，今港口漸淤。

■ 羅家港。在城西二里。

■ 楊絲港。在州治西七十里。

■ 洋洋港。在州治西。

■ 四㲼港。在州治西南五里。

■ 五㲼港。在州治西南十里。

■ 王家港。在州治西南五里，引高郵各湖之水入邵伯湖。乾隆元年挑濬，計工一千三百餘丈，動支帑金萬餘兩。

■ 太師港。在州治西南三十里，通太師營。

■ 小堰港。在州治西北三十里。

■ 吳城頭港。在州治西北四十里，通平阿溪，入五湖。

■ 黃白港。在州治西北四十里。

■ 砂子港。在州治西北沛城東村。

■ 青山廟港。在城西五十里。

■ 月塘。在州城東北。

■ 馬飲塘。在州城南。

■ 萬家塘。在州城西北，通新開湖，今水小輒淤。

■ 卞塘。在州城西一百里，久淤。

■ 茅塘。在州治西南二十里。

■ 裴公塘。在州治西南六十里。

■ 麻塘。在州治西南七十里菱塘橋西，有上麻塘，下麻塘。

■ 盤塘。在州治西三十里。

■ 柘塘。在州治西五十里。

按：茅塘以下五塘，旱則蓄水以溉田，潦則受西山暴流以殺其勢，今盡淤塞爲田矣。

又按：《地理志》高郵堤塘溉田甚多，皆<u>李吉甫</u>所築，相傳州境有富人等塘，今不可考。又宋史熙寕九年，<u>劉謹言</u>高郵縣陳公塘可新置濟運，令轉運使覆按從之，查陳公塘今隸儀徵境內，故不載入。

### 橋渡

附 小僻者不悉載

#### 橋

■ 南門內釣橋

■ 北門內釣橋

■ 東門內釣橋

■ 南市橋。古名迎仙橋，在州署西南，跨市河，今俗名西市橋，本<u>郟公昇仙</u>之所，俗傳呂祖聽笛處。

■ 中市橋。古名望仙橋，在州署西，跨市河。

■ 北市橋。古名通仙橋，俗名高公橋，在州署西北，跨市河，道士<u>汪重元</u>募脩。

■ 安定橋。古名南濯衣河橋，在州署西南，跨大街，今俗名南市橋。

■ 通濟橋。古名北濯衣河橋，在安定橋北，跨大街，今俗名小橋。

■ 長安橋。在州署南。

■ 澄清橋。在州署東，察院旁，長安橋北，今俗名察院橋。

■ 躍龍橋。在儒學大門前。

■ 長生橋。俗名大監橋，在州署西，跨市河。

■ 蝦蟇橋。在行府街南。

■ 鳳凰橋。在州署西南，乾明寺前。

■ 南倉橋。在預備倉前。

■ 北倉橋。在北水關前，昔爲磚橋，傾圮已久，知州<u>楊宜崙</u>重脩，改爲平橋。

以上諸橋，俱在城內。


P191
